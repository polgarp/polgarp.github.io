---
title: "How Might We — Hogyan tudhatnánk"
categories:
  - Blog
tags:
  - Design thinking
header:
  overlay_color: rgba(255, 0, 0, 0.8)
  show_overlay_excerpt: false
---

*(This post is about how to apply the [How Might We](http://designthinking.ideo.com/?tag=how-might-we) method in Hungarian, and in a broader sense how language based design methods translate.)*

Az egyik mindennapos design thinking módszerünk a How Might We (pl.: a [Desing Sprint](https://medium.com/emarsys-design/running-the-design-sprint-at-emarsys-4b40a4cecc47)-jeinkben is használjuk). Sok más DT módszerhez hasonlóan gyakran nem is nevezzük meg explicit módon, hogy “tehát most a HMW módszer következik”, hiszen kisebb problémákhoz is remekül használható, és gyorsan átrakja a beszélgető feleket a megfelelő gondolkozási keretbe. Például akkor is előhúzható, ha a product manager leszólítja az embert a folyóson és elkezd egy kérdésről beszélni, amihez UX-es tanácsokat kér.

Azonban itt is tapasztaljuk, hogy a kevert angol-magyar szaknyelv nem mindig célravezető, az eredeti módszerben szándékolt finomabb jelentésárnyalatok elveszhetnek, pláne ha a beszélgetőtársaink vagy a csapat többi része nem beszél folyékonyan angolul. Úgyhogy felmerült nálunk, hogy az ilyen, nyelvileg kötöttebb módszereket valahogy átültessük magyarra, ezáltal segítve a csapatok munkáját.

A [How Might We módszer](http://designthinking.ideo.com/?tag=how-might-we) röviden összefoglalva a kreatív probléma megoldást segíti elő, miután a problémákat megismertük, megfelelő keretet teremt, hogy kellően tág úton induljunk el, így generálva újszerű megoldásokat.

Angolul mind a három szó külön lényeges:

- “How”: előrevetíti, hogy létezik megoldás, és ennek eléréséhez önbizalmat ad
- “Might”: lehetőséget ad többféle ötlet kipróbálására és elvetésére ha azok nem működnek, mindkét esetben tanulunk valami hasznosat.
- “We”: leszögezi, hogy együtt dolgozunk, építünk egymás ötleteire, és közösen jutunk el a megoldásig.

Úgy tapasztaltuk, hogy mindegyik része fontos a megfelelő eredmény eléréséhez, amikor egy új megoldáson gondolkozunk. Vagyis nem jó ha a kérdés feltevését megváltoztatjuk, vagy nem vagyunk tisztába minden rész lényegével. Ha tudjunk ugyan, hogy van a felhasználóknak egy problémájuk, de nem feltételezzük hogy valahogy azt meg tudjuk oldani, akkor elzárjuk magunkat a nagy problémák megoldásáról, ezért fontos hogy ne legyen eldöntendő kérdés a megoldás lehetősége. Gyakran jön elő, hogy valamit nem tudunk megoldani (akár technikai, akár idő vagy egyéb korlátok miatt), ezért fontos hogy fenntartsuk a megoldás lehetőségét, de azt is hogy végül valamilyen ok miatt ez nem fog sikerülni, persze ekkor legalább megtanultuk hogyan nem lehet megoldani ezen a módon. Végül a csapatmunka hangsúlyozása is kiemelten fontos, ha csak designerek, esetleg designerek és product managerek gondolkoznak egy problémán, akkor nem mindig látják meg az összes megoldási lehetőséget, ami felé egy fejlesztő, egy data scientist vagy akár egy supportos is el tud vezetni az ötleteivel. Az egymásra épülő ötletek sokkal messzibbre tudnak vinni, mint egyetlen bármennyire is átgondolt ötlet.

A fentiek miatt szerintem a How Might We egy jó magyarítása a következő: **“Hogyan tudhatnánk”** (vagy más igével: “készíthetnénk”, “oldhatnánk meg”, “segíthetnénk” stb.). Ebben a “Hogyan”-nal benne van az a lehetőség hogy meg tudjuk csinálni illetve a ragok miatt az hogy képesek leszünk megoldani és a közös munka fontossága is.
